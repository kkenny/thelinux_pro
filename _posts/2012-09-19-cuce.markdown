---
layout: post
title: Cüce
categories: [tr, blog]
tags: [kaos, yazın, serbest, aşk]
lang: tr
uuid: 8489eb19-a6ed-430f-83ac-ec27242c1eb3
---

* [`kaotik/By6cSXjxt_4`](https://groups.google.com/forum/?fromgroups=#!topic/kaotik/By6cSXjxt_4)

> Papatya gözlü cüce çiçekleri koklarken aldığı hazzı bu çölün ortasında
> bulamıyordu. Belki seraplar bile daha yakındı uzak düşlerinden. Güneş
> cılız gövdesini yakarken bu cüce sudan çok karanlığı özlüyordu.
> Düşüncelerinin karmaşasına aldırmadan sol cebinden aynasını sağ cebinden
> de cımbızını çıkardı. Papatyaların yapraklarını birer birer çekmeye
> başladı. Bir adım, bir adım, bir adım... Yaprakların gölgesinden
> sıyrılan gözleri daha da fazla kamaşmıştı. Artık hiçbir şey göremez
> olmuş, ışıyan karanlığına geri dönmüştü. Çiçeğinden koparılan yapraklar
> ise çöl rüzgarıyla uçuşurlarken ağlamıyorlardı. Ölüme yakınlardı ve
> dermanı da yoktu. Solup toprak olma vakti geldiğinde huzurlu olan her
> yaprak gibi heyecanlıydılar.
> 
> "İşte ölüm" dedi minik cüce. "Bu ışıl ışıl karanlığın içinde beni asla
> bulamayacak." Haklıydı. Günlerdir kaçtığı ölüm meleği onu bu koca çölün
> ortasında nasıl bulabilirdi ki? Kaçmak, saklanmak onun işiydi. Yıllarca
> kendisine ucube gibi bakan insanlardan kaçmıştı. Küçük gövdesi ile
> sığınacak bir delik bulması zor olmuyordu. Elbette, aradan geçen yıllar
> koca bir ormanı çöle dönüştürmüş ve onu bu ıssız çölün ortasında
> yapayalnız bırakmıştı. Artık etrafta ne bir ağaç kovuğu ne de bir yaprak
> gölgesi kalmıştı. Cehennem sıcağında sesi ölüme çalan rüzgarın uğultusu
> dışında bir çıt bile çıkmıyordu. Korkusunu dizginleyemediğinden tek
> yoldaşı olan canım yaprakları da yolmuştu.
> 
> Bir adım, bir adım, bir adım... Gittiği yoldan, varacağı yerden bihaber
> umarsızca yürüdü. Zamanın unuttuğu bu çölde saatler, günler ve belki de
> aylar geçti. Gözlerini görmez eyleyen koca güneşe aşık oldu. Artık
> geceleri de gözlerini açmıyordu. Bütün yaprakların kanını donduran bu
> karanlık onun huzuru olmuştu.
> 
> Ölüm meleği olanca heybetiyle cücenin karşısına çıkıp "Merhaba, eski
> dost" dediğinde cüce ancak bir ayyaşın takınacağı bir tavırla mutluluğu
> bütün benliğinde hissederek gülmeye başladı. Korkusundan eser yoktu.
> Melek şaşırdı. Nasıl olmuştu da gözleri görmez bir cüce koca bir çölün
> ortasında içindeki bu büyük aşkı anlayabilmişti? Merakla sordu:
> "Biliyorsun ki senin canını almaya geldim. Bu tebessümün sebebi nedir?
> Büyük bir çelişkinin ortasında aklını kaçırmış gibisin." Cüce heyecanını
> gizlemekte zorlanıyordu. Diz çökerek kollarını havaya kaldırdı ve
> yanıtladı: "Melek kardeşim, vakit bir olup göğe yükselme vaktidir.
> Hasret kaldığım ateşin kıvılcımını çakmaya geldin. Minnetim sana,
> gövdemi kavuran aşkım ise gökleredir. Artık beni yakabilirsin."
> Melek hafif tebessüm ederek cüceyi ateşe verdi. Dumanı soluyan bütün
> yapraklar bildiler ki bu koku, bu ışık, bu ateş aşktan gelir ve yine
> aşka gider...
