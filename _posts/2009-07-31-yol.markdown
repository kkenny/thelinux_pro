---
layout: post
title: Yol
lang: tr
categories: [tr, blog]
tags: [yol, umut]
uuid: 6b30b145-28b7-4ba5-ad01-3130418e447c
---

Yürüyorum umarsızca. Yalnızım, yanımda kimse yok. Eski bir şarkı var
dudaklarımda. Kafamda çınlayıp duruyor. Mutlu da değilim, mutsuz da. Ama
umutsuzum. Planlamıyorum geleceği; ne de hatırlayabiliyorum geçmişi. Yürüdükçe
uzuyor yol, uzadıkça umudum azalıyor. Kendimle çelişiyorum ama umursamıyorum.

Küçük bir çocuk gibiyim, koskoca bir ormanda kaybolmuş küçük bir çocuk...
Telaş yok içimde, sadece merak. Ay ışığı vuruyor baykuşların gözlerine,
korkuyorum. Delicesine koşmak istiyorum ama ne tarafa koşacağımı bilmiyorum.
Bağırmak istiyorum ama ürkütmekten korkuyorum uyuyan kuşları. Bir yandan da
kimseler bulamasın istiyorum beni.

Bir martının sırtındayım, uçuyoruz bilinmedik alemlere. Hava bulutlu, ama yağmur
yağmıyor. Oysa ben sadece ıslanmak istiyorum. Biraz açlık, biraz umut, biraz
yalnızlık, biraz toprak kokusu... Rüzgar yüzüme vuruyor. Aşağıya bakmaya
korkuyorum, gri bulutlara bakmaksa içimi acıtıyor.

Sadece bir düş bu, düşüncelerimle ve gözyaşlarımla dışarı vurulmak isteyen. Toz
pembe bir düş bu, yolun sonunda ölümü bulmak isteyen. Arkama dönüp baktığımda
bir tebessüm olmalı dudaklarımda. Umutsuz olsam da gülebilmeliyim bana
yaşatılanların hatrına. Artık beni korkutmuyor, takip edilmenin neden olduğu
paranoya. Gülümsüyorum ve yürümeye devam ediyorum; yürüdükçe uzuyor yol,
uzadıkça umudum azalıyor. Kendimle çelişiyorum ama umursamıyorum.
