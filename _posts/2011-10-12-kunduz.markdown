---
layout: post
title: Hamile Kunduz ile Bakire Su Samuru
categories: [tr, blog]
tags: [kaos, yazın, serbest]
lang: tr
uuid: 7442d5c2-4fe2-4a12-b85e-b82b1355e6a0
---

* [`kaotik/VZTnYtSVEXI`](https://groups.google.com/forum/?fromgroups=#!topic/kaotik/VZTnYtSVEXI)

Merhaba,

Aşağıda yazılı olan üç günlük bir çağrışım derlemesidir.
Mükemmelden mükemmele geri gelene kadar çağırdıklarımdır.

> Dönüp durmak gereksiz. Dalıp gitmek de anlamsız. Bunun gibi kılıf
> taktığımız onlarca davranış ya da düşünce kalıbını mükemmeliyetçiliğimiz
> yüzünden terk etmiyor muyuz?
> 
> Uyum sorunu, anlatım bozukluğu, yaşanmışlığın eksikliği, küfür gibi
> insanın suratına vurur. Anlamak güç de olsa "hiç" umursamamak, varlığın
> yanında yok olduğunu hissetmek ve bunun verdiği dinginlik paha biçilmez.
> 
> Arayışı bırakıp içine dönünce yaşadığını sandığın kavram kargaşası
> aslında sensin, benim. Lanet olası bir kaos bu, ancak farkındalık işe
> yarıyor gibi...
> 
> Çoğu azı yok! Hep yazmak... Güvercinlerin uçması kadar doğal. Mesela,
> hamile kalan genç bir kunduz ile yaşlı ve bakire bir su samuru
> karşılaşırsa ne olur? Bir dönem üçgenlerin, piramitlerin hükmettiği
> dünyanın bugünkü hakimi hangi şekil? Hiç ayağında sandalet ile gezen bir
> şövalye gördün mü? Nefes alıyor musun? Elbette, ama aldığın derin
> nefeslerin gücünün farkında mısın? Doğuyoruz, büyüyoruz, ölüyoruz fakat
> ölüm ile bitiyor mu? Aynı şekilde, ürüyoruz, doğuyoruz, çoğalıyoruz
> fakat salt çoğunluk muyuz? Çözüm daha erken ölmek ya da daha hızlı
> çoğalmakta mı yatıyor? Yoksa umursamazlığın verdiği huzur ve dinginlikte
> mi? Çemberin dışında değil, içinde "hiç" değil! Yerden bağımsız olmak
> için arsa mı satın alırdın? Zamandan bağımsız olmak için saat takar
> mısın? Farklı görüşlerin bütünleştiği anda koşarak çamurlu suya atlamak
> istediğin oldu mu?
> 
> Ölümü hatırlamak, hatırlatmak... Şaşılacak bir olay olmasa gerek fakat
> ölümün ne kadar değişik bir kavram olduğunu düşünmeye itiyor. Çimenlerde
> uyuyan köpekler, yağmur yağarken de huzurlu mudur? İşçiler, köylüler,
> tavşanlar ve bir de kocaman bir denizanası... Dünya'nın kocaman bir
> denizanası olduğunu varsayıp, bizlerin de içine sıkışmış olduğunu kâbul
> edersek ilerleme kaydeder miyiz?
> 
> Çabalamak zor olsa da düşüncelerini serbest bırakmak rahatlatıcı. Freud
> sadece seks yapmamış! Daha da ileri gidip denizanasının gövdesine bir
> çomak sokup, dışarıya uzanan bir delik açmış da olabilir. Öyle ya bu
> denizanasının şeffaf vücudunun ardında neler görüyoruz? Gezegenleri mi?
> Onlar da birer denizanası, Güneş de bir çeşme... Denizanaları yavaş
> yavaş Güneş'e yaklaşıyorlar ve akan su gövdelerini paramparça ediyor.
> Haydi çık işin içinden! Sadece sus ve onların çığlığını dinle!
> 
> Bu yol yürüdükçe uzasa da, sanki yazdıkça kısalıyor. Mors alfabesiyle
> konuşmak bu kadar mı zor? Gerçek dışı sandığın altı gözlü keçiler bir
> gün kanatlanıp gökyüzünde halaya dururlarsa, hislerini tarif edecek gücü
> bana kim verecek?
> 
> Yaş, kuru, yaşlı, sınır, eski, ahşap ve ustalar... Konuşsa da ustalar,
> susmak yanlış, hep yanlış, en yanlış! Susmanın zıttı konuşmak değil
> düşünmemektir. Düşüncesizlik ile kontrolsüz salt farkındalık ne kadar
> yakın görünse de aldatıcıdır. Peki beklemek ile umut etmek yakın
> anlamlı mıdır?
> 
> Ah kelimelerin renkleri olsa... Sarı kelimeler, pembe, mavi, yeşil...
> Yazmak daha kolaylaşır mıydı? Yoksa aradaki uyumu arayan
> mükemmeliyetçiliğimiz yine her şeyi berbat eder miydi?
