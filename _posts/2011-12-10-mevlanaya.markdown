---
layout: post
title: Mevlana'ya Mektup
categories: [tr, blog]
tags: [kaos, yazın, mektup, nünü, rumi]
lang: tr
uuid: 1f4c187f-1a92-46fa-a01e-d5bc460e565a
---

* [`kaotik/qad3PC6MyaE`](https://groups.google.com/forum/?fromgroups=#!topic/kaotik/qad3PC6MyaE)

>                                 Hiç Olduğum Ev
>                                 AyşeKadın/Edirne
> 
>                                 6 Kasım 2011
> 
> Mevlana Celaleddin-i Belhi Rumi  
> Ne Başı Ne Sonu Olan Ülke
> 
> 
> Aynaların Gerçek Sahibi'ne,
> 
> Efendim, yüzyıllar önce ya da yüzyıllar sonra buluştuğumuz bugün, sizin
> deyiminizle "Vuslat"a giden yolun hem başındayım hem de sonundayım. Bu
> mektubumda, sizi gördüğüm, sizinle konuştuğum bir rüyadan bahsedeceğim.
> Işığımı etrafımdaki bütün ışıklara gözümü kapatıp içime yöneldiğim bu
> derin uykudayken buldum.
> 
> Adım Nünü, Selimiye'nin şehri Edirne'de bir öğrenciyim. Gündüzleri
> okuluma gider, geceleri ise küçük ve şirin evimde otururum. Aynalarda
> kendimi seyrederim. Birbirlerine, daha da acınası kendilerine
> yabancılaşan insanlara inat, hayata dair, aşka dair düşler kurarım. Buna
> rağmen benim de içimden çözümünü bulamadığım bir umutsuzluk hiç eksik
> olmadı. Ta ki o güne kadar...
> 
> Bir sabah kapı sesine uyandım. Sabahın bu erken saatinde kimin bana bir
> söyleyeceği olabilirdi ki? Yavaşça doğruldum ve kapıya yöneldim. Üstüme
> çekidüzen verip kapıyı açtım. Kimsecikler yoktu. Etrafa bakınırken yerde
> bir mektup gördüm. Merak içinde eğilip mektubu aldım. Odama geri döndüm
> ve köşedeki koltuğa oturdum. Zarfı hızlıca yırttım. Okumaya başladım.
> Mektubu "Canbaz" isimli biri yazmıştı. Yazısı hiç okunaklı değildi.
> Aceleyle yazdığını düşündüm.  Nereye gidiyordu acaba?
> 
> Yazısının aksine anlatımı epey hoşuma gitti. Kendimi kelimelerin
> büyüsüne kaptırdım. Zaman zaman anlamakta zorlandım. Anlamadığımı
> anladıkça hevesim arttı. Okumaya devam ettim. Eski bir şarkıdan yaptığı
> alıntıyla düşüncelere daldım. Mektup kısaydı ama ben sonuna gelene kadar
> uzun bir zaman geçti.  Neredeyse her satırında aşktan bahsediyordu.
> Dediğine göre aynaya baktığımda gördüğüm kendim değildi. Gerçek yüzümü
> görmem için aşık olmam gerekiyordu.
> 
> Kendimle başbaşa, düşüncelerimin olanca kargaşasına aldırmadan,
> kahvaltımı yaptım. Giyindim ve okula gittim. Sınıfa giden koridor bana
> uzun bir yol gibi geldi. İki yanındaki öğretmen odaları ve kapılarında
> yazan isimler, sanki hepsi birden anlam kazanmaya başlamıştı...
> 
> O gece rüyamda, ucu bucağını gözlerimin seçemediği bir yolun ortasında,
> yalnız, küçük bir çocuktum. Önce ne yapacağımı bilemedim. Biraz etrafıma
> bakındıktan sonra usulca yere oturdum. Gözlerimi ovuşturmaya başladım.
> Nemli olduklarını hissettim. Belli ki ağlamıştım. Çaresizlik içinde
> düşünürken yolun iki yanındaki ağaçların hışırtıları dikkatimi çekti.
> Fazla zaman geçmeden anladım. Hep bir ağızdan "aşk" diyorlardı. Ayağa
> kalkıp yürümeye koyuldum. Yolun sonu hiç gelmeyecek gibiydi. Yürüdükçe
> uzuyordu yol, uzadıkça umudum azalıyordu.
> 
> Sabaha karşı, güneşin doğuşuna yakın, ter içinde uyandım. Bu rüyayı pek
> umursamadım. İkinci gece uykuya daldığımda yine aynı yolda küçük bir
> çocuktum.  Bu sefer ağaçlara yolun sonunu sordum. Yanıt alamadım.
> Sinirlendim. Koşmaya başladım. Yolun sonu olduğunu düşündüğüm yere
> gitgide yaklaşıyordum. Hırsım arttıkça hızlanıyordum. Aradan ne kadar
> zaman geçti bilinmez ama rüyada bana bir ömür gibi geldi. İstediğim yere
> vardığımda, karşımda bir çıkış değil devasa bir ayna vardı.
> 
> Yine sırılsıklam uyandım. Uzun uzun düşündüm ama bir anlam veremedim.
> Üçüncü gece, yanlış yönü seçtiğimden emindim. Yüzümü diğer tarafa
> döndüm. Var gücümle koştum. Sonuç farksızdı. Karşımda yine bir ayna
> vardı. Çıkışı olmayan, bir yere varmayan bu yolun ortasında ben ne
> arıyordum?  Ağaçların yükselen sesleri eşliğinde başka bir yol aradım.
> Bir patika bile bulamadım. Yoruldum. Üzüldüm çünkü kendimi tutsak gibi
> hissettim.
> 
> Ustam, gecelerin birbirine benzemesi, gündüzlerin de benzemesine neden
> olmuştu. Odamda bütün gün ileri geri yürüyor ve kendimi dinliyordum.
> Duvara astığım bir sözünüz ise aklımdan hiç çıkmıyordu:
> 
> "Yanlış ve doğru davranmayla ilgili fikirlerin ötesinde bir yer var.
> Seninle orada buluşacağım..."
> 
> Benimle buluşacağınızdan şüphem yoktu ama neredeydiniz? Gecelerim sizi
> aramakla geçti. Altıncı gece, yine rüyamda, arayışımın yersiz olduğuna
> karar verip aynanın karşısına geçtim. Uzun süre kendime baktım durdum.
> Yansımamı değil düşüncelerimi izlediğimi hissettim. Yuvasına yiyecek
> getiren bir kuşun telaşında kafamın içine girip fazla duraksamadan
> ayrılıyorlardı. Denediğim diğer yolların aksine bu beni epey rahatlattı.
> Gözlerim yavaş yavaş yolun diğer ucundaki aynayı seçmeye başladı.
> Sonrasında diğer aynanın içinden karşısında durduğum aynayı gördüm. Sizi
> gitgide daha iyi anladım.  Sonsuzluğun yanı başında, düşüncelerimin,
> yargılarımın esiri olmuştum.
> 
> Pirim, ardına kadar açılan gözlerim bir garipliği sezmeme yardım etti.
> İki ayna içinden, olmam gereken yere baktığımda karşıma yansımam değil,
> alevi gittikçe büyüyen bir mum çıktı. Bir süre sonra pırıl pırıl
> parlayan alevin kamaştırdığı gözlerim başka bir şey görmez oldu. Kalbim
> ölesiye çarpıyordu.  Ağlarken gülümsüyordum. Karşımda olanca
> güzelliğiyle duran muma kavuşmak için can atıyordum. Cesaretimi topladım
> ve aynanın içine bir adım attım.
> 
> Benim için tarifi güç bir andı. Yüreğim yerinden çıkacaktı. Aynanın
> içinden yavaşça geçtim. Etrafa bakındım. Önce bir fark sezemedim.
> Geldiğim yere geri dönmüş gibi hissettim. Şaşkın bir halde yüzümü tekrar
> aynaya döndüğümde anladım. Biraz önce uçan kuşlar gibi kafamda süzülen
> düşünceler gitmişlerdi.  Benliğimi, "ölüm zehiri ile dolu beden
> testimi", aynanın diğer tarafında bırakmıştım.
> 
> Mirim, artık gözlerim her şeyi daha iyi seçiyordu. Biraz önce mumu
> gördüğüm yerde bu sefer siz de vardınız. Olanca heybetinizle karşımda
> duruyordunuz. Mum ile bir olmuş yanıyordunuz. Küçük fakat hızlı
> adımlarla yanınıza geldim. İkimizin de o sırada aklına gelmiş olacak ki
> aynı anda birbirimize soruverdik:
> 
> "Madem ki sen bensin, ben de senim, niceye şu senlik benlik?"
> 
> Gülüyorduk. Yürekten gülüyorduk. "Ab-ı hayat ile dopdoluyduk."
> 
> Yedinci gün yine erkenden, sabaha karşı uyandım. İçim huzur doluydu.
> "Aşk" deyip duruyordum. Baktığım her varlık mumun farklı bir görünüşü,
> farklı bir yüzü gibiydi. Hislerime hükmetmek için hiç gayret etmedim. En
> sevdiğim kıyafetlerimi giydim. Dışarı çıkacaktım. Önce kapının
> deliğinden bakmak istedim.  Bir türlü yetişemedim. Şaşkınlıkla cebimdeki
> küçük aynayı çıkarıp kendime baktım. Boyum iyice kısalmıştı. Küçük bir
> çocuk olmuştum.
> 
> Bir süre öylece kalsam da içimde giderek büyüyen huzurun şaşkınlığımı
> yenmesi uzun sürmedi. Odama geri döndüğümde yatakta uyumakta olan
> kendimi gördüm. Ona bir mektup yazmaya karar verdim. Hemen bir kağıt
> kalem buldum. Nedense her zaman kalem tutan sağ elimle değil sol elimle
> yazmaya başladım. Yazarken zorlansam da kağıda içimdeki bütün aşkı
> döktüm. Bir süre mektubu nereye bıraksam diye düşündüm. Rafta duran
> zarflardan birini aldım. Gözlerimin yaşını kağıda sildim. Sonra zarfın
> içine koydum kağıdı ve kapının önüne bıraktım.  Zili çalıp koşarak
> kaçtım. Bastıran yağmura aldırmadan okula doğru yürümeye koyuldum.
> 
> Okula vardığımda sırılsıklam olmuştum ama nedense üşümüyordum. Sınıfa
> giden koridor yavaş yavaş rüyamdaki yola benzemeye başladı. Bense yolun
> sonunun nerede olduğunu hiç umursamıyordum. Yürüdükçe uzuyordu yol,
> uzadıkça umudum artıyordu. Ağlarken gülümsüyordum. Yolun iki yanında,
> öğretmen odalarının olduğu yerde, birer birer yükselen ağaçları gördüm.
> İşte o ağaçlar, tek sözü "aşk" olan bir şarkı söylerlerken, ben artık
> ucu bucağını gözlerimin seçemediği bu yolun ortasında yalnız başınaydım.
> 
> Sevgili dost, gerçekten uyandığımda, artık içimde umutsuzluktan eser
> yoktu.  Rüyada geçen yedi gün aslında uykuda geçirdiğim yedi saatti.
> Prensesim Nünü'nün yatağımın yanı başında asılı olan resmine baktım.
> Işıl ışıldı. Aklıma aynaların ardında gördüğüm mum geldi. Yatağımdan
> kalktım. Yavaşça kapıya yöneldim. Üstüme çekidüzen verip kapıyı açtım.
> Hızla uzaklaşan çocuğu seyrederken yüzümde güller açtı. Gözlerimin yaşı
> ile ıslanan bu mektup, yağmura aldırmadan koşan çocuğun kapımın önüne
> bıraktığı mektuptur.
> 
> Anladım ki insan aynaları görünce, karşısında bütün çıplaklığıyla duran
> gerçeğe sırt çevirip geri dönebilir. Yolun sonuna geldiğini zanneder ve
> baştan başlar. Oysa yol aynanın içinden geçer. İnsan, benliğinden
> sıyrılıp aynanın içine adım atınca uyanır. "Bütün benlikler onun
> olur." Kavramak güç de olsa aynalar mumdan başkasını yansıtmazlar.
> Ağaçlar "aşk" diye hep ona seslenirler. Muma, yani aşka giden yol da
> aşkın ta kendisidir. Düşüncelerimin artık beni rahatlatan bu
> kargaşasında eski bir şarkıya kulak veriyorum ve seni anıyorum.
> 
> "Her tutsağın bir kaçışı, uykunun uyanışı da vardır..."
> 
> İşte divane aşık, akıp geçen yüzyıllar ile birlikte insanoğlu
> aldanmaların, uyutan dikkat dağıtışlarının tutsağı oldu. Bu büyüyü
> kırmak için, akıllarımızın açık kapıları ardında yatan "gizli
> merdivenlere" tırmanmaya ihtiyacımız var. Rüyama girip bana gerçek
> yüzümü göstermeseydin, belki ben de bunu hiç anlamayacaktım. İçtenlikle
> teşekkür ederim.
> 
> Geçen zaman isimleri değiştirdi belki,  
> Rumi ile Şems, Nünü ile Canbaz...  
> Oysa yazılan mektup da edilen söz de bir.  
> "Belki dünü, bugünü, yarını olmayan bir sohbet."  
> Aşktan gelip, aşka gider.  
> Aynalar şahidim olsun ki seni seviyorum.  
> Gönül aynamda güneş gibi doğan Nünü'yü seviyorum.  
> Alınır, satılır, doğar, ölür ya aynalar,  
> Ama yansıttıkları da sahipleri de birdir ya,  
> İşte ben o Bir'i seviyorum.  
> Aşığım, dürüstçe, özgürce ve ışıl ışıl...
> 
>                 Küçük dostun,
>                 Canbaz
