---
layout: post
title: Bebeğinize Okumayı Öğretmeyin
categories: [tr, blog]
tags: [bebek, okuma yazma, çeviri, marya bloom, coevolution quarterly]
lang: tr
uuid: c387fc20-9d6e-4d3b-95d5-d19a1b78d98f
---

**Bebeğinize Okumayı Öğretmeyin**  
*Marya Bloom*  
*CoEvolution Quarterly (Kış 1981)*

Sevgili Stewart Brandt:

Size *CoEvolution Quarterly*'nin sonbahar sayısına dahil ettiğiniz Lois
Britton'un kaleme aldığı, Glen Doman'ın **Bebeğinize Okumayı Nasıl
Öğretirsiniz** (**How to Teach Your Baby to Read**) başlıklı yazısı ile ilgili
incelemeyi eleştirmek için yazıyorum.

Eski bir ilkokul öğretmeni olarak okuma mevzusunun üstünde çok durmamızın
çocuklara verdiği zarar konusunda bilgiye sahibim. Çocukların büyük çoğunluğu üç
ve sekiz yaşları arasında, insanın konuşmaya olan dürtüsünün doğal bir uzantısı
olarak, okuma ve yazmaya hazır oldukları ciddi bir döneme girer. Bu hazır oluşa
uygun davranmanın yolu okumaya uygun bir bakış açısıyla yaklaşarak öğretmenin
rolünü cana yakın olacak şekilde en aza indirgemektir. Çocuğu okumayı sökmesi
için acele ettirmek (dersler ne kadar kısa, öğretmen ne kadar cana yakın ve
çocuk ne kadar hevesli olursa olsun) hem çocuğu hem de okuma eylemini hor
görmektir.

Benim için 15 aylık bir çocuğun okumayı söktüğünü görmek şaşırtıcı değildir. 15
aylık çocuklar parlak zekalıdır ve zekice (ve çoğu kez hatalı da olsa) günün her
dakikasında etraflarındaki dünyaya anlam vermeye uğraşırlar. Piaget'in ifade
ettiği gibi düşünsel anlayış gelişime bağlıdır. Çocukların sözsel yetenekleri,
taklit becerileri ve sosyal ustalıkları, bizleri (farkına vardığımız anlarda)
sık sık şaşırtan ve hoşnut eden karmaşaları gizlemektedir. Bu karmaşalar, çocuk
adamakıllı konuşmaya başlamadan önce okumayı sökmesi istendiğinde katlanarak
artmaktadır.

Bayan Britton'un örneğini ele alalım. 15 aylık oğlu, 10 kiloluk bir "Friskies
okyanus aromalı kedi maması" paketine bakıp "Balık" kelimesini okuyor. Çocuğun
evinde kedi olmadığını ve (daha az muhtemel olsa da) televizyondaki Friskies
reklamlarını izlemediğini varsayalım. Bu açık renkli tepenin aslında bir kese
kağıdı olduğunu fark edebilir miydi? Peki ya açılabileceğini ve içinde bir
şeylerin olduğunu? Aklına bir balık gelir miydi? Paketin içinde yüzen bir
balığın olduğunu mu düşünürdü? "Balık Aromalı" yazısının, çuvalın içinde ne
olduğunu anlamak için etiketin geri kalanını okuması gerektiği anlamına
geldiğini idrak eder miydi?

Bayan Britton otobanda araba kullanırken henüz bir yaşındaki çocuğunun yol
kenarında duran 10 metre uzunluğundaki *"KOOL"* marka sigara reklamlarına bakıp
sigara içmenin havalı, mantıklı ve doğru bir şey olduğunu düşünmesini mi
istiyor? 5 yaşındaki bir çocuğun dahi bize okudukları hakkında yönelttiği
soruları yanıtlamak zordur. 2 yaşındaki bir çocuğun ise doğru ve yanlış
reklamlar hakkında bir ayırım yapmasına imkan yoktur; doğruluğun ve yanlışlığın
ne olduğunu henüz anlayabilecek yaşta değildir. Merak ettiği soruları açık bir
şekilde ifade etmesinin bir yolu yoktur.

Bir çocuk okur-yazar hale geldiğinde, artık geriye dönüş imkansızdır.  Bir
müzenin içinde gezinin. Okur-yazar yetişkinlerin, neyi göreceklerinden emin
olmak için, tablolardan önce, bu tabloların altındaki tanıtıcı kartları
okuduklarını göreceksiniz. Hatta, sadece kartları okuyup, tabloları tamamen es
geçmelerine bile tanık olabilirsiniz... Okuma-yazma öğrenme kitaplarında da
belirtildiği gibi, okuma kişinin önüne çeşitli kapılar açar. Ne var ki, bu
kapılar bir kez açıldığında, bu kapılardan bakmaksızın dünyayı görmek neredeyse
imkansız hale gelir. Ve çocukluğun fotoğrafsı anıları ile sözsel anlatımını geri
getirmenin bir yolu yoktur.

Doman'ın yazısıyla alakalı önemli bir sorun daha vardır ve bu sorun
ebeveyn-çocuk ilişkisi ile ilgili olup ebeveynin kendi rolünü tanımlaması ve
anlamasında yatar. Çocuklarımıza bir şeyler öğretmemiz kaçınılmazdır. Çoğu kez
kızımın benden bir şeyler öğrenmeyi bırakarak daha iyi bir model seçmesini
dilerim. Genellikle bizim onlara öğrettiğimizi düşündüklerimiz ile onların
aslında öğrendikleri arasında farklar vardır. Okumayı 5 yaşında söken bir çocuk,
hazır olduğunu hissederek kendi rızasıyla bunu yapar. Okuma öğretilen bir bebek
ise okumayı bunun annesine vereceği zevk yüzünden öğrenir. Sevgiyi bu şekilde
kullanmak büyük bir sorumluluktur. Britton'un çocuğunun başarısından aldığı haz
açıkça üzücüdür. Çocuk için okumaya orantısız bir önem verilmiştir ve bu,
gelecekte, ebeveyn-çocuk ilişkilerinin kızıştığı zamanlarda ters tepebilir.
Komşusunun kıskanarak izlediği Britton'un çocuğuna asıl öğrettiği şey ise kendi
güvensizliği ve çocuğunun gelişimsel bütünlüğünü kabul edemeyişidir; kendi
güven eksikliğini çocuğuna taşımaktadır.

2 yaşında bir çocuk annesi olarak çocuğuma bir şeyler öğretmekten kaçınmayı bir
şeyler öğretmeye göre daha zor buluyorum. Kendi kitaplarımı sevdiğim gibi onun
kitaplarını da seviyorum ve ona kitap okumak benim için bir huzur ve neşe
kaynağı. Daha çok çaba gerektirse de nihayetinde dünyayı onun gözlerinden
görmeye çalışmak ona dünyayı benim gözlerimden görmesine "yardım" etmekten daha
tatmin edici. Bu karışık ve genellikle zor dönemlerde küçük çocuğun kendi
kaynaklarını korumak önemlidir; onu yazılı değil gerçek olan dünyanın içine
sokmak; yazılı kelimeleri öğretmeden önce sözsel anlatımı öğretmek;
aceleciliğimiz yüzünden onları zorlamak yerine hazır olup olmadıklarını anlamaya
çalışmak. Çocuklar zaten çok hızlı büyürler ve bizler de aynı şekilde
yaşlanıyoruz.

*CoEvolution Quarterly*'nin uzun zamandır sıkı bir takipçisiyim ve sizlerden
birçok şey öğrendim. Ancak ebeveynlik ve çocuk yetiştirme konusunda *Parent's
Magazine*'in durduğu yere yakın duruyorsunuz. Bu konu, hasta olduğumuzda çare
aramak konusundan daha detaylı olmakla birlikte en az güneş enerjisi ile ısınma
gibi konular kadar önemlidir.

En içten dileklerimle,  
Mayra Bloom  
Nyack, New York

  
**Çevirmenin Notu**

Bu metin, Mayra Bloom'un *CoEvolution Quarterly* dergisinin editörü Stewart
Brandt'a yazdığı ve derginin 1981 Kış sayısında yayımlanan mektubunun
çevirisidir. Çeviri hakkındaki görüşleriniz ve eleştirilerinizin, **bilinçli
varlıkların üremesinin mantıklı olup olmadığı konusunda derin şüpheleri olan**
çevirmenin başının üstünde yeri vardır.

**Güncellemeler**

* 20-03-2013: Glenn Doman'ın yazısının başlık çevirisi düzeltildi.
* 21-03-2013: Altıncı paragrafta yer alan bir yazım hatası düzeltildi.
