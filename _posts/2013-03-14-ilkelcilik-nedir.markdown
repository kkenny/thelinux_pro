---
layout: post
title: İlkelcilik Nedir?
categories: [tr, blog]
tags: [ilkel, çeviri, john filiss]
lang: tr
uuid: 58f3290c-de41-4478-8172-94a1d3478ffb
---

**İlkelcilik Nedir?** (sürüm: 1)  
*John Filiss*

Bu yazıda ilkelciliği kendi cümlelerimle ifade etmeye çalışacağım.

İlkelcilik teknolojik gelişime, onun yabancılaştıran atalarına ve bu unsurlar
tarafından yapılmış değişimlerin bütününe karşı duran yaşam yollarının
izlenmesidir.

Teknoloji burada iş bölümüne dayalı alet kullanımı olarak tanımlanmıştır... Yani
alet üretimi ve kullanımı öyle karmaşık hale gelmiştir ki uzmanlaşmayı zorunlu
kılmıştır. İçinde hem bölünmeyi hem de toplumdaki bireyler arasındaki nihai
sınıf ayrımını barındıran uzmanlaşma ise özelleşen ve tekrarlanan işler yoluyla
emeğin artmasına yol açmıştır.

Teknolojik gelişimin geçmişi hakkında çeşitli varsayımlar vardır fakat sorunun
cevabı henüz açıklık kazanmış değildir. Bu konuda en iyi bilinen yazılar
sembolik kültürü ve bu kültürün sayı, dil, din ve adetlerdeki göstergelerini
sorgulayan *John Zerzan*'a aittir. İlk öne sürüldüğü dönem anarşist çevreler
tarafından tam anlaşılmamış olsa da bu tür araştırmalar özellikle konunun
iç yüzünü anlamaya ve çözümler geliştirmeye yarayacak çıkarımlar içerdiği için
değerlidir.

Belki de ilkelciliği anlamanın en kolay yolu onu teknolojinin çekim kuvvetine
karşı koyan bir kuvvet olarak düşünmektir. İlkelcilik bütünüyle teknolojik
ilerlemenin itiş gücüne karşı yönde bir güç uygulamaktır. Teknolojik gelişimin
bütünleşmiş doğası göz önüne alındığında ilkelcilik teknolojiye karşı verilen
ve teknoloji kapsamında sınıflandırılamayacak ölçüde ileri giden tek insan
merkezli yanıt[^1] olabilir.

İlkelciliğin gerekliliğini gösteren birçok etmen sayılabilir. Bunlardan birkaçı
şöyle sıralanabilir:

- Tarih boyunca ve tarih öncesinde bazı toplulukların bizlere göre birçok açıdan
  daha önde olmalarının farkında olmak. Bunun en iyi örneği göçebe
  avcı, toplayıcı topluluklardaki insanların hiç durmadan işleyen çağdaş sanayi
  toplumundaki insanlara göre daha fazla boş zamanlarının olması olabilir.

- Teknolojik gelişime görünüşe göre kaçınılmaz olarak eşlik eden çevresel yıkımı
  idrak etmek.

- Teknolojik ilerleme hakkında *Kurzweil*, *Moravec* ve diğerlerinin [^2] yaptığı
  genetik mühendislik, nanoteknoloji ve bilhassa yapay zeka sistemlerinin hızlı
  gelişiminin insanları türümüzün başa çıkamayacağı seviyede ekonomik ve
  çevresel baskılara maruz bırakacağını tasvir eden öngörüleri hakkında endişe
  duymak.

Aslında ilkelci kuramın olası değerini kabul etmek teknolojiye inanan bakış
açısından ufak da olsa bir sapma ile mümkün olabilir... Teknolojik ilerlemeye
karşı duyduğu hatırı sayılır ölçüdeki inancına rağmen toplumumuzda neredeyse
geniş kapsamlı olan bir sapmadan söz ediyorum.

Günümüzde ilkelcilik özellikle amacının ne denli büyük olduğu göz önünde
bulundurulduğunda henüz gelişmemiş bir eğilimden ibarettir. Özgür bir toplumun
kapsamı içinde ilkelciliğin başarılı olması ilkelci yaklaşımın teknolojik
yaklaşıma insanlığın refahı ile ilgili olan hemen her alanda açıkça üstünlük
sağlamasını gerektirir. Bunun üstesinden gelme konusunda yetersiz kalan her şey
ilkelci yaklaşımın teknolojik yaklaşımın yerini almasından ziyade toplumumuzda
bu yaklaşımların bir sentezine yol açabilir.

Çağdaş ilkelciliğin birçok anlayışının aksine burada ifade edilen temel mesele
siyasi bir sorun olmaktan ziyade birçok teknik sorun içerir[^3] ve siyasi kuramlar
hakkında yapılan birçok tartışmadan farklı olarak ilkelci tasarıları, örneğin
sağlık konusunda yapılabilecek iyileştirmeleri, geliştirmek için gerekli olan
sorun çözme ve farkındalık yaratma yolları çoğu zaman zihinsel hobilerin
ötesinde kişisel amaçlara hizmet edebilir ve hatta toplumda genel olarak kabul
görmeyi amaçlayabilir. İlkelciliği araştırma alanı olarak seçmek bireye siyasi
felsefelerin birçoğuyla ilgilenmek ile karşılaştırıldığında çok daha tatmin
edici bir uğraşı alanı sunmaktadır. İddialarının gerçekleşmesi sorunsalı ise
toplumsal çerçevede başarılı olup olmayacağı ile ilgilidir.

İlkelciliğin izlediği yol başlı başına insanlara en iyi varoluş biçimini
sunabilir mi? Bu soru kimsenin yanıtlayamayacağı türdendir. Önümüzdeki günlerde
açıkça düşünmemiz gereken asıl soru ise yolumuzun ilkelcilik mi, teknoloji mi
yoksa bu ikisinin bir sentezi mi olduğudur. Önemli olan yaşam koşullarını
iyileştirecek bir dizi seçenek üretmektir ve ancak bu seçeneklerin artmasıyla
mümkün olan en iyi yaşama giden yolu bulabiliriz.

**Çevirmenin Notu**

Bu metin, John Filiss tarafından yazılan "What is Primitivism? (v. 1)" başlıklı
yazının Türkçe çevirisidir ve 14-03-2013 tarihinde
[http://www.primitivism.com/what-is-primitivism.htm](http://www.primitivism.com/what-is-primitivism.htm)
adresinden alınmıştır. Çeviri hakkındaki görüşleriniz ve eleştirilerinizin, **ne
kadar kötü kokarsa o kadar iyi olacağını düşünen** çevirmenin başının üstünde yeri vardır.

[^1]: Derin ekoloji ve benzer aşırı çevreci yaklaşımlar genellikle sanayi toplumunun teknoloji sebebiyle meydana gelen çevresel bozulmaların getireceği farkındalık ile oluşacak iyi niyet tarafından kurban edileceğini savunur. Çok az insan bu tip bir görüşü ilgi çekici bulmaktadır.

[^2]: *Ray Kurzweil* başarılı bir mucit ve **Ruhani Makineler Çağı** (**The Age of Spiritual Machines**) kitabının yazarıdır. Hans Moravec dünyanın önde gelen robotik bilimcilerinden olup başta **Zihin Çocukları** (**Mind Children**) olmak üzere iki kitabın ve pek çok makalenin yazarıdır. Her ikisi de gelecek teknolojilerin yönüne ilgi duyanlar için okumaya değerdir. Her ikisi de teknolojiye iyimser baksalar da özellikle *Moravec*'in öngörüleri benimkilerin bile ötesine geçecek derecede ciddidir... Elbette onun insanların yapay zeka nedeniyle yüzleşecek oldukları müthiş sıkıntı konusundaki farkındalığını sorgulamıyorum.

[^3]: Öne sürdüğü tasarının neredeyse tümünün özel siyasi çözümlerin bulunduğu alanın dışında kalmasına rağmen ilkelciliğin çoğunluk tarafından siyasi bir bakış açısı gibi görülmesi bir talihsizliktir.
