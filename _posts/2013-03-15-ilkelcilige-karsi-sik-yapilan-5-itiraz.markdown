---
layout: post
title: İlkelciliğe Karşı Sık Yapılan 5 İtiraz
categories: [tr, blog]
tags: [ilkel, çeviri, jason godesky]
lang: tr
uuid: 6fe1396a-5d23-4de1-80aa-e1c2123f1adf
---

**İlkelciliğe Karşı Sık Yapılan 5 İtiraz**  
**ve Neden Yanlış Olduklarına Dair**  
*Jason Godesky*

**1. İlkelcilerin çağdaş teknolojiyi kullanmaları ikiyüzlülük değil midir? Şayet
ilkelce yaşamayı bu denli çok istiyorlarsa neden ormanlara kaçıp istedikleri
gibi yaşamıyorlar?**

İlkelcilerin hepsi özünde teknolojiye karşı değildir. Birçok ilkelci
teknolojinin belirsiz bir doğası ve önemi olduğu görüşünü savunurlar. Tüm
"ilkel" toplumlarda teknolojiye belli ölçülerde rastlamak mümkündür, dolayısıyla
kabul edilebilir bir teknolojik düzeyin varlığı aşikardır. İlkelciler arasında
bu düzeyin ne olduğu konusunda büyük anlaşmazlıklar vardır. Ancak hepsinin kabul
ettiği nokta bahsedilen düzeyin günümüzdeki teknolojik düzey olmadığıdır. Evet,
teknolojinin daha düşük bir seviyede olmasını istiyoruz fakat teknolojinin
kendisiyle bir sorunumuz olmadığını göz önünde bulundurursak çağımızın durmadan
gelişen teknolojilerini kullanmaktan neden kaçınalım ki? Sonuç olarak bir
insanın çekiç ile çivi çakmak için bu çekicin insanlığın en büyük eseri
olduğuna, bizleri bütün hayvanlardan daha asil kıldığına ve dünya üzerindeki
hakimiyetimizi meşrulaştırdığına inanması gerekmez. Aynı husus bilgisayar için
de geçerlidir. Bir yandan bilime büyük bir değer verirken diğer yandan bilimin
gerçekliğin tek veya en kuvvetli otoritesi olmadığına inanmak olasıdır zira bu
iki görüş birbiriyle çelişmez. Ve internet, bu "uluslararası ağ" ile onu
destekleyen altyapının sonunun geleceğini ifade eden bir iletiyi yaymak için
kullanılabilir.

Dolayısıyla ikiyüzlülükten bahsetmek ancak kimi ilkelcilerin inançlarını bütün
ilkelcilere veya ilkelciliğin kendisine mal edersek mümkündür. Şimdi ikinci
soruya gelelim, neden ilkelciler ormanlara kaçmıyorlar?

Bu konudaki iki sorundan ilki eğitimdir. Hepimiz, çocuklarına haklı sebeplerle
onların diğer insanlardan bağımsız hayatta kalmalarının değersiz olduğunu
benimseten medeniyetin içinde yetiştirildik. Uygar kültürel sistem ise iyi uyum
sağladı; kendini tam da bireylerin kişisel yeterliliğe en yakın olduğu alanlarda
memetik olarak güçlendirdi, böylece aslında herhangi bir bağımlılıktan bahsetmek
zorken bir bağımlılık hissi yaratmış oldu. Her şeye rağmen altı yaşına giren
her "ilkel"in sahip olabileceği hayatta kalma yeteneği, çoğu ilkelcide ortalama
bir insandakine göre daha fazla değildir. Çoğu ilkelci bu durumu iyileştirmek
üzerinde çalışmaktadır fakat sizlerin nasıl borsada bankerlik yapma hayalleri
kuran bir !Kong yerlisine hemen Wall Street'e gitmesini söylemek yerine önce
borsa hakkında birkaç şey öğrenmesini tavsiye edeceğiniz gibi bizler de
yaşamlarımızı belli yeteneklere bağlamadan önce bu yetenekleri geliştiriyoruz.
"Ormanlara kaçmak" bir amaçtır fakat bu hemen karar verip uygulanacak bir amaç
olmaktan ziyade nihai bir amaçtır. Eğri oturalım doğru konuşalım, eğer bu denli
kolay olsaydı sizi temin ederim bu yazıyı okuyor olmazdınız.

İkinci sorun ise toprak ve yasalar ile ilgilidir. Medeniyet, "ormanlara
kaçmanın" bir seçenek olmasının ö{% include nur %} epey iyi kapatmıştır. Avcılık
düzenlemeleri ciddi engeller oluşturmaktadır. Avcılık ve balıkçılık
ruhsatlarının yanı sıra toprağa biçilen verginin ödenmesi için belli bir gelir
gereklidir. Nihayetinde bu tip bir "küçük çaplı göç" medeniyet var olduğu sürece
ihtimaller dahilinde değildir; giderek artan güçlüklerin doğuracağı ihtiyaçlar
ve dolayısıyla uygulanacak baskı bizlerin medeniyete, gerekirse zorla, geri
döndürülmemiz ile sonuçlanacaktır. Önemli olan çıkmaz şudur: eğer medeniyet
bizlerle beraber var olmak hususunda istekli olsaydı, bizler de aynı şekilde
istekli olmaktan mutlu olurduk. Fakat nihayetinde medeniyet kendinden başka bir
şeyin var olmasına izin vermek gibi bir yetiye sahip değildir.  Bizlerle yan
yana yaşamak isteyen herkes ile bu hayatı paylaşmaktan mutluluk duyarız fakat
medeniyet bunu istememektedir. Medeniyet var olduğu sürece "ormanlara kaçmak"
ancak bizlerin medeniyet tarafından eninde sonunda vahşice yok edilmemizi
garanti edecektir.

**2. Besinlerimiz bol ve düzenli olarak sağlanıyor. İlkelciler hayatımızın geri
kalanını bir sonraki yemeğin nereden geleceğini çaresizce bekleyerek geçirmemizi
istiyorlar.**

İyi o zaman da neden yalnız tarımcılar açlıktan ölür? Aslında medeniyetin besin
temini hep güvenilmez ve yetersiz olagelmiştir. Sanayileşen milletler henüz
yakın zamanda üretimi "kötü beslenme bolluğu"ndan kar etmeye yetecek kadar
arttırmışlardır. Çağdaş yaşamda başarının anahtarı budur. Hala fizyolojimize
bütünüyle uyumsuz olan besinler tüketiyoruz fakat bu besinleri öylesine
olağanüstü miktarlarda yiyoruz ki 70 sene olan normal insan yaşam süresi boyunca
(sağlıksız ve güçten düşmüş dahi olsak) hayatta kalabiliyoruz. Bu yaşam süresi
Orta Çağ Avrupası'ndaki soyluların yaşam süresinden daha uzun olsa da Orta Taş
Çağı'ndaki (Mezolitik Çağ'daki) atalarımızınkinden daha kısadır.

Dünya sistemimizin seçkin kısmı olan sanayileşmiş dünyanın bu yaşam koşullarının
tadını çıkarması, sanayileşmemiş dünyanın müzmin beslenme yetersizliği ve açlığı
sayesinde mümkün olabiliyor. Buna karşın hem etçil hem otçul olan avcı ve
toplayıcılar bu gezegendeki en kolay uyum sağlayabilen yaratıklardır. Avcı ve
toplayıcılar Tierra del Fuego Adaları, Kuzey Kutbu'nun donmuş arazileri,
Kalahari Çölü ve Kongo'nun balta girmemiş ormanları gibi herhangi bir ekinin
yetişemeyeceği öylesine sapa ve ıssız yerleri kendilerine ev
belleyebilmişlerdir. Avcı ve toplayıcıların açlıktan ölmeleri tarihin henüz
tanık olmadığı derecede büyük ve neredeyse tüm çok hücreli hayatın son bulacağı
çapta bir toplu yok oluşu gerektirir. Ancak birkaç çiftçinin açlıktan ölmesi
için kuru geçen bir yaz mevsimi yeterlidir.

Tarımın bereketli ve düzenli bir besin temini sağladığı fikri bariz bir biçimde
bir hatadan ibarettir. Hayal ürünüdür. Tarımcılar, evcilleştirilebilen birkaç
türe bel bağlamaktadır ve bu türler de birbirleriyle yakından ilişkilidir. Bu
tutum, "bütün yumurtalarını bir sepete koymak" benzeri bir safsatadır. Buna
karşın avcı ve toplayıcılar çok daha fazla sayıda türün yanında daha geniş
çeşitlilikte olan türlere bel bağlamaktadır. Yani aslında ilkelciler gerçekten
düzenli ve bereketli olan bir besin temini için güvenilirliği şüpheli ve kıt bir
besin temini yönteminden vazgeçmek gerektiğini savunurlar.

**3. İlkelcilik yaşam kalitesinde muazzam bir düşüş anlamına gelir. İlaçlar yok,
sanat ve müzik yok. Buna karşılık elimize geçecekler ise ötenazi, çok büyük
yüzdelerde bebek ölümleri ve 30 yaş civarında bir ortalama yaşam süresidir.**

"Ötenazi" suçlaması bir dönem üzerilerine, yaşlılarını yüzen buz kütlelerinin
üzerinde ölüme terk ettikleri iftirası atılan Inuitler'den kaynaklanmaktadır. Bu
nadir geleneğin aslı, yaşlıların bazen kendilerini topluluklarının iyiliği adına
ve topluluk üyelerinin yalvaran itirazlarına rağmen gönüllü olarak kurban
etmeleri şeklindeydi. Inuitler'in yaşamı bu tür, kuralı kanıtlayan istisnalarla
doludur çünkü bir avcı ve toplayıcı için dahi Kuzey Kutbu sert ve acımasız bir
yerdir.

Bebek ölümleri ise tamamen yanlış yorumlanmıştır. Evet, bebek ölümleri avcı ve
toplayıcılar arasında fazladır fakat bahsedilen suçlamanın ardında yatan
nedenlerden ötürü değil. Yani neden salgın hastalıklar ya da kötü beslenme
değildir. Zira bu sorunlar çağdaş toplumlara özgüdür. Tıpkı bizim hayatın
gebelikle mi yoksa doğumla mı başladığını tartışmamız gibi avcı ve toplayıcılar
genellikle yaşamın ikinci yaşa kadar başlamadığına inanırlar. Avcı ve
toplayıcılar yeni doğmuş bebeklerin öldürülmesine bizim kürtaja bakış açımıza
çok benzeyen bir şekilde bakarlar. !Kung bir hamile kadın doğum sırasında
çalılıkların içine doğru yürür. (Bana çocuk doğurmanın kötü beslenmeyenler için
kayda değer derecede az çileli olduğu söylendi.) Ya bir bebek ile geri döner ya
da bebeksiz. Her halükarda hiçbir soru sorulmaz. Dolayısıyla avcı ve toplayıcı
yaşam sürelerini hesaplama yöntemimiz hiç de adil değildir. Şayet onların bebek
ölümlerini hesaba katacaksak bizim de kürtajlarımızı hesaba katmamız gereklidir.
Gerçekten bunlar hesaba katıldığında avcı ve toplayıcıların yaşam sürelerinin
bizimkilerle hemen hemen aynı ve hatta bazı dönemler daha uzun olduğunu görürüz.

İlaçlar ile ilgili suçlama yaygındır fakat ekseriyetle insan merkezlidir. İlaç
antropolojisinde bir kültürün "ilaç" olarak kabul ettiği her şeye "etnik ilaç"
adı verilir. İlaç olarak kullanılan besinler ile olan çakışmalar göz önüne
alındığında bu tanım bir kültürün renk tayfını bölümlemesi kadar keyfidir.
Batının ilaçları *bizim* etnik ilaçlarımızdır. Her kültür *kendi* etnik
ilaçlarının değerli olduğuna ve diğer hepsinin önemsiz ve boş inançların ürünü
olduğuna inanır. Yani açıkça etnik merkezlilik söz konusudur. İlkelcilik,
bahsedilen suçlamanın temelinde bu etnik merkezliliğin yattığını öne sürer.
Gerçekte dünyadaki çeşitli etnik ilaçların asıl tesirine bakarsak çok az
çeşitlilik olduğunu görürüz. Çoğu etnik ilaç bizimkiler gibi oldukça etkilidir;
çoğunun açıkça başarısız olduğu bir veya birden fazla alan mevcuttur (biz
plaseboyu kullanmaktan ziyade göz ardı ederiz; şamanizm ise tam tersidir ancak
herhangi bir ameliyat kavramı yoktur, vesaire) ve hepsi tesirleri çerçevesinde
ele alındığında birbirlerinin yerini alabilir. Dolayısıyla ilkelcilik herhangi
bir şekilde ilaçların sonunun gelişi anlamına gelmez. İfade ettiği şey oldukça
farklı fakat eşit düzeyde etkili bir tıp şeklidir. Şayet çeşitli etnik ilaçların
en iyilerini birleştirmeyi amaç edinen bir tıp yaratmaya çabalarsak belki de
gerçekten daha etkili olan bir tıbbi sistem geliştirebiliriz.

Son olarak ilkelciliğin sanatın ve müziğin sonu anlamına geleceği suçlaması
düpedüz yanlıştır. Sanat, müzik ve diğerlerinin 30000 yıl önce dahi, henüz
medeniyet ortada yokken, ilkeller arasında evrensel bir yeri vardı. Bu olgulara
medeniyetin varoluş süresinin dört katı bir süredir sahipler. Lascaux
mağaralarındaki mağara sanatını Michelangelo ile karşılaştırabiliriz ve
Kongo'daki Pygmy kabilelerinin söylediği şarkılar Avrupa'nın 14. yüzyıla kadar
erişemediği seviyede çok sesli bir çeşitlilik içerir. İlkel insanların sanat ve
müzikten bihaber olduklarını iddia etmenin tek yolu ancak "sanat"ı ve "müzik"i
etnik merkezli bir biçimde "beyaz adam yapmadıysa sayılmaz" diyerek
tanımlamaktır. **"Vahşiler ve Medeniyet"** (**Savages & Civilization**) adlı
kitabında Jack Weatherford medeniyetin bilimsel, sanatsal ve müziksel
alanlardaki bütün edinimlerini vahşilerle olan iletişimine borçlu olduğu ilham
ile kotardığı savını ortaya atar. Eğer herhangi bir kültürün "üstün" olması
mümkünse, ilkelciler böyle bir kültürün ilkellere ait olduğunu savunurlar; bizim
bütün başarılarımıza ilham veren ve hiçbir kusurumuza sahip olmayan ilkellerin
kültürü.

**4. İlkeller insancıl değildir.**

Bu suçlama "insancıl" olmak kavramının eşsiz bir tanımlamasını gerektirir fakat
sık sık aşağıda bahsedilecek olan itiraz ile ilintilendirilir. Bu savı öne sürmek
için konuşmacı önce insanlık ve medeniyeti, medeniyetin geçici bir anormallikten
ziyade insanoğlunun doğal olan alın yazısı olduğunu ifade eden efsanelerle
harmanlar. Aslında medenileşmiş *Homo Sapiens* bütünüyle uyumsuz olduğu, can
çekişen bir varoluşa bağımlıdır ve acınacak bir tutsaklık hali içindedir. Vahşi
doğadaki insanlar hayatı, medenileşmiş olanların idrak edemeyeceği seviyede bir
özgürlükle ve bolluk içinde yaşar. Tıpkı Eflatun'un baş kahramanının duvara
çivilenmiş zavallı insanlara mağara alegorisiyle ile açıklayamadığı gibi.
İlkelciliğin hedefi vahşi dünyaya geri dönüştür, mümkün olduğu kadar çok sayıda
*Homo Sapiens*'i o mutlu, doğal hale geri döndürmek.

İlkelciye göre aslında insancıl olmayanlar ilericilerdir. O ilericiler ki
insanlık için doğal olanın diğerlerinin iyiliği için uğraşmak ve despotlar
tarafından yönetilmek olduğunu savunurlar; en iyi ihtimalle iyi yürekli ve
kanunlara uygun olarak seçilmiş despotlar, yine de despot despottur. O
ilericiler ki insanlığın kendi kendine yetemeyeceğini, ancak Bilim ve Felsefe ile
kendini yüceltip ilkel korku ve şiddetten Teknoloji ile kurtulabileceğini
düşünürler. İlericiler, geçmişimizde acıdan başka bir şey görmedikleri gibi
ruhumuzda reddedilmesi, sindirilmesi gereken bir vahşilik ve geleceğimizde ise
soğuk, ilgisiz bir tanrılık, nanoteknoloji ile gelecek ilahlaşma ve dünya
hakimiyetimizin getirdiği, bu dünyanın bir *parçası* olduğumuz fikrinin dahi
önüne geçen bir yabancılaşma görürler. İlericiler insan olgusuna gerçekten
soğuk bakarlar: tutkular bastırılmalı, vahşi olan doğasından arıtılmalı ve
normal hali, hiç bitmeyen bir Hobbes kabusu olmalı.

İlkelci bunların hepsinin peri masallarından ibaret olduğunu bilir. İlkel
toplulukların böyle bir kabustan ziyade Marshal Sahlins'in ifade ettiği gibi
"asıl zengin topluluklar" olduklarını biliyoruz. Dünya üzerinde bu gezegene
kolay uyum sağlayamayan tek tür olarak evrimin unutulmuş çocukları olmadığımızı
biliyoruz. İnsan doğasının ne şeytani ne de melek gibi olmadığını biliyoruz.
İnsanı günahkar ve düzeltilmesi gereken bir varlık olarak görmüyoruz; belli
sayıda tanrı inancına göre (birçok, tek veya hiç olması fark etmez) ya da
felsefeye veya teknolojiye göre. İnsan olmanın muhteşem bir şey olduğuna
inanıyoruz. Ayrıca ilerici tutumun insanlığa köstek olduğunu ve medeniyetin bizi
insanlığımızdan ederek türümüz ile ilgili güzel olan her şeyi bizden aldığını
görebiliyoruz.

İşte insanlığa olan inancımıza sadık kalmamızdan ve insanlığın kesinlikle
bozulmuş olmadığını ve bizim "tamir" etmemize ihtiyaç duymadığını savunan
görüşümüzden dolayı bizler için "İnsancıl" (Antropik) adını seçtim. "Hümanist"
terimi eğer ilericilerin belli bir grubu için (bence uygunsuz bir şekilde)
kullanılıyor olmasaydı iş görebilirdi. Verdiğim isim "misantropik" (insan
sevmeyen) teriminin karşısında da güzel duruyor. İlericiler misantropiktir;
antropik olanlar ise ilkelcilerdir.

**5. İlkelcilerin planladıkları "ütopya", bu soykırımcı manyakların insan
nüfusunun %99'unu topyekün katletmelerini gerektirir.**

En iyisini sona sakladım. Bu itiraz ilerici kamp tarafından ilkelcilere karşı
yapılan en güçlü saldırıdır.

Dünya nüfusunun çağdaş medeniyet olmadan aynı seviyede tutulamayacağı
reddedilemez bir gerçektir. Elbette, çağdaş medeniyetin de sürdürülebilir
olmadığı fazlasıyla açıktır. Bu iki gerçek göz önünde bulundurulduğunda bir tür
toplu ölümün kaçınılmaz olduğu ortaya çıkar. Bu toplu ölüm bir soykırım yoluyla
olabilir ancak ilkelcilerin çok küçük bir azınlık olduğu (ve hep öyle kalacağı)
göz önünde bulundurulursa bu kırımın sorumlusunun bizler olacağı olasılık
dışıdır. Bizim olup olacağımız yakınlıkla karşılaştırılamayacak ölçüde iktidara
yakın olan birçok partinin kendi menfaatleri için soykırımlara çok daha büyük
ilgisi vardır. Diğer seçeneğin açlık ya da salgın hastalıklar sebebiyle yok
olmak olduğu düşünülürse soykırım, can çekişen bir hayvanın acısına son vermek
için vurulan son bir darbe gibi nazik bir yöntem olarak görülebilir. Ancak en
nihayetinde bu çapta bir soykırım kesinlikle olanaklar dahilinde değildir ve
ölümler kaçınılmaz olsa da bu ölümlerin bir soykırım ile gelmeyeceği neredeyse
kesindir.

Bilakis, bir çöküşün gerçekleşmesi ihtimali her zamanki gibi daha büyük bir
olasılıktır. Karmaşanın veriminin azalması artık medeniyetimizi öyle bir hale
getirdi ki artık eskiden kolaylıkla üstesinden gelinebilecek küçük bir çalkantı
bile onu yok edebilir - tıpkı bir AIDS hastasının AIDS yüzünden değil de
sağlıklı bir insanın dert etmeyeceği basit bir hastalık yüzünden ölmesi gibi.
Belki petrol krizi, belki de küresel ısınma... Zararı doğuracak sebep ne olursa
olsun besin üretme kabiliyetimiz son bulacak. Açlık, besin kaynaklı
ayaklanmalara sebep olacak ta ki sonunda hayatta kalanlar yamyamlaşana dek.
Şehirler savaş alanlarına dönüşecek ve ancak yüzünü doğaya çevirip onun içinde
yaşayabilenler, birilerinin onlar için yetiştirmesine gerek duymadan besin
bulabilenler - yani tekrar ilkelleşebilenler - diğerlerinin aklından bile
geçmeyen zengin kaynaklara erişebilecekler.

Evrim hep böyle süregelmiştir. "Oksijen Felaketi", karbondioksit soluyarak
dışarı oksijen gazı veren mikropların aşırı artışı sebebiyle meydana gelmiştir.
Sonunda atmosferin alaşımını değiştirdiler ve oluşan zehirli ortamda boğularak
öldüler. Ancak zehirli oksijeni soluyabilecek şekilde uyum sağlayan mikroplar su
yüzüne çıktı ve hızla çoğaldı. Böylece ataları olan karbondioksit soluyan
mikroplarla bir denge kurdular ve günümüzde de atmosferi düzenleyen oksijen
döngüsü başlamış oldu. Yani şimdi de çöküş, medeniyete, dolayısıyla insanlıktan
çıkmış uygarlaşmaya ve *Homo Sapiens*'in tutsaklığına son verirken dünyayı
tekrar ilkelleşen insanlara miras bırakacaktır.

Hayal ürünü olan soykırım senaryosu bazı ilkelciler tarafından sahipleniliyor
olsa da bu açıkça deliliktir ve tarif edilemez derecede şeytanidir. Daha önce de
ifade ettiğim gibi ölmek üzere olanlar için bir silah atışı ile çabuk ölmek,
açlıktan veya salgın hastalıktan ölmeye göre tercih edilebilir olabilir, veya
şehirlerinin savaşçı yamyam çetelerce yerle bir edildiğini görmekten... Ancak
böyle bir seçeneğin ihmal ettiği evrimsel bir incelik vardır. Dünyadaki her
bireyin bir seçimi olacaktır. Acı sona kadar kültürlerinin bir parçası olmayı ve
onunla ölmeyi ya da yeni bir kültürü ve kendi insanlıklarını benimseyerek yeni
bir dünyada var olmayı seçmekte özgür olacaklardır. Soykırım eylemi bunu ihlal
eder. Böyle bir eylemi gerçekleştirmek suçunu işlemek kendini tanrı yerine
koymaktır (tıpkı ilericilerin insanlarla gezegendeki diğer bütün canlıları
birbirinden ayıran saçma, mantıksız ve insan merkezli endişeleri olmasaydı
yapacakları gibi), yani kimin yaşayıp kimin yaşamayacağına karar vermektir. İşte
bu yüzden Ted Kazcynski'nin yaptıklarının şeytani olduğuna inanıyorum: sorumlu
olduğu terörün bütünüyle yararsız olmasını bir kenara bırakın, medeniyetin de
işlemiş olduğu en büyük günahı işledi. Kendini ölümü ve yaşamı dikte eden bir
tanrı yerine koydu.

Çoğunluk ölmeyi seçecektir belki; bunu değiştiremeyiz. Tıpkı Kaczynski'nin
diğerlerini ölmeye zorladığı gibi onları da yaşamaya zorlamak yanlış olur.
Elimizden geldiğince uğraşmamız *gereken* şey ise bunun herkesin yüzleşeceği bir
tercih olacağını anlamasını sağlamaktır.

Bu savunmayı duyan birçok ilerici, bizlerin böyle bir şeyin olmasına "izin"
vermeye istekli olmamızın canavarca olduğunu iddia edecektir. Öncelikle bu tip
bir ifadenin altında yatan böbürlenme manasızdır; bizim böyle şeylerin olmasına
"izin" vermek gibi bir durumumuz yok. Güneşin doğmasına ya da yağmurun yağmasına
"izin" vermediğimiz gibi. Buna karşın ilkelciler bir şemsiye veya güneş kremi
yaparken ilericiler havayı nasıl kontrol edebileceklerini bulmanın bir yolunu
düşlerler. Aramızdaki fark budur; ilericiler bu tip bir kutsal kontrolü
arzularken ilkelciler bu dünyanın tanrısı değil bir parçası olduklarını
kabullenirler ve buna göre davranırlar.

Ancak böyle saçma bir ifadenin ana fikrine değinmek gerekirse - yani bizlerin
böyle bir çöküşü durdurmak için ahlaki bir zorunluluğumuz olduğu fikrine - hasta
bir çocuğu düşünün. Kardeşimi düşünün. Bu benim en eski hatıralarımdan biridir.
Doktorlar bütün belirtiler bunu gösterse de hastalığının menenjit olmadığını
söylediler - elbette, bu nasıl mümkün olabilirdi ki? Henüz birkaç gün önce
vücuduna büyük miktarda menenjit patojeni enjekte edilmişti ve aşılandığı
düşünüldüğünde bu ihtimaller dahilinde olamazdı. Böyle bir şeyin olması bilimin
ve tıbbın hatalı olduğu anlamına gelirdi.

Annem izlemememi söylese de gizlice izledim ve gördüklerim sonsuza dek beynime
kazındı. Küçük kardeşim acılar içinde çığlık atarken vücudu babam ve bir doktor
tarafından hareketsiz tutuluyordu ve diğer bir doktor ise küçük kardeşimin
neredeyse boyu uzunluğunda bir iğneyi onun omurgasına sokuyordu.

Kardeşimin çektiği acıyı hayal bile edemiyorum - veya babamın onu böyle bir şey
için tutuşunu. Ancak o doğru olanı yaptı - zor olanı yaptı. Kardeşim o gece öldü
ancak babam bu acıdan kaçmanın tek yolunun ölüm olduğunu biliyordu ve yaşamayı
seçti. Büyük bir acıydı fakat geçtiğinde tekrar hayata döndük.

Bu olay tıpkı insan ırkının şu anki durumuna benzemektedir. Medeniyetimiz eğer
Tunç Devri'nde çökseydi milyonlarca ölüme ve Akdeniz boyunca ekolojik tahribata
neden olurdu. Bu gerçekleşmedi ve bunun yerine savaşları, imparatorlukları ve
Yeni Dünya'daki katliamları gördük. Şimdi yine aynı uçurumun kenarında
duruyoruz. Çöküş bugün milyarlarca insanı yok edebilir ve geri dönüp
baktığımızda medeniyetimiz Tunç Devri'ni atlatmasaydı daha iyi olurdu
diyebiliriz. Ancak medeniyetimiz, bizleri bugün de ilerlemeye iten baskılar
yüzünden bunu atlattı. Şayet mucizevi şekilde bir "deus ex machina" (ç.n. tanrı
makinesi) daha bulursak işler yine kötüye gidecek - trilyonların ölümü,
türümüzün ve dünyadaki diğer bütün çok hücreli canlıların yok oluşunun gerçek
bir ihtimal haline gelmesi...

Çöküşün bedeli büyüktür. Atalarımız tarafından ödenmeliydi bu bedel ve lanet
olsun onlara bunu ödemedikleri için! Bedeli çok daha küçük olabilirdi. Bunun
yerine sorumluluk bizim üstümüze kaldı ve bu bedel katlanabileceğimizden fazla
olabilir. Fakat buna katlanmalı ve bu bedeli ödemeliyiz. Eğer yaparsak insanlık
yeniden özgür olacaktır. Yapmazsak bedelini çocuklarımız ödeyecek ve bunun yükü
katlanabileceklerinin ötesinde olacak - bizleri tıpkı bizim atalarımızın
zayıflıklarını lanetleyişimiz gibi lanetleyecekler zira bizim zayıflığımız
yüzünden artık bedelin ödenmesinin ardından parıldayan bir umut olmayacak. Onlar
için bedel öyle büyük olacak ki türümüzün yok oluşuyla ödemeleri gerekecek.

**Çevirmenin Notu**

Bu metin, Jason Godesky tarafından yazılan "5 Common Objections to Primitivism,
and Why They're Wrong" başlıklı yazının Türkçe çevirisidir ve 15-03-2013
tarihinde
[http://theanarchistlibrary.org/library/jason-godesky-5-common-objections-to-primitivism-and-why-they-re-wrong](http://theanarchistlibrary.org/library/jason-godesky-5-common-objections-to-primitivism-and-why-they-re-wrong)
adresinden alınmıştır. Çeviri hakkındaki görüşleriniz ve eleştirilerinizin,
**rüyalarında tarzan ile aşık atan** çevirmenin başının üstünde yeri vardır.

**Güncellemeler**

* 2013-03-15: 5. maddenin başlığındaki anlam düşüklüğü giderildi.
* 2013-03-20: 5. maddenin başlığı yeniden, daha açık olarak ifade edildi.
