---
layout: post
title: Bir Programı Akılda Tutmak
categories: [tr, blog]
tags: [bilgisayar, programlama, çeviri, paul graham]
lang: tr
---

**Bir Programı Akılda Tutmak**  
*Paul Graham*  
Ağustos 2007

Tıpkı bir matematikçinin çözmeye çalıştığı bir problemi aklında tutması gibi
kendi yazdığı bir program üzerinde yoğun olarak çalışmakta olan iyi bir
programcı da bu programı aklında tutabilir. Matematikçiler, okulda çocuklara
öğretilenin aksine sorulara kağıt kalem ile çözüm aramazlar. Zihinlerinde daha
fazlasını yaparlar: problemi etraflıca anlamaya çalışıp böylece tıpkı sizin
büyüdüğünüz evin hatıraları arasında gezinebileceğiniz gibi bu problem uzayında
dolaşabilirler. Uygun hallerde programcılık da bu şekildedir. Bütün programı
aklınızda tutar, onu dilediğiniz şekilde işlersiniz.

Bu özellikle bir projenin başlangıç aşamasında önemlidir çünkü öncelikle en
önemli olan şey yaptığınızı değiştirebilmektir. Problemi farklı bir yolla
çözmenin yanı sıra çözdüğünüz problemi de değiştirmek.

Yazmakta olduğunuz kod, keşfetmekte olduğunuz problemi anlayışınızı yansıtır.
Dolayısıyla ancak bu kod zihninizde bir yer edindiğinde gerçekten problemi
anlamışsınız demektir.

Bir programın zihninizde yer etmesi kolay değildir. Bir projeye birkaç ay
boyunca ara verirseniz geri döndüğünüzde onu tekrar anlamanız günlerinizi
alabilir. Program üzerinde etkin olarak çalıştığınız zamanlarda bile her gün
çalışmaya başlarken onu zihninize yüklemeniz yarım saatinizi alabilir.

En iyi programcılar dahi her zaman üzerinde çalıştıkları programın tümünü
zihinlerinde taşımazlar. Ancak yapabileceğiniz birkaç şey işinizi
kolaylaştırabilir:

1. **Dikkatinizin dağılmasını önleyin.** Dikkat dağınıklığı, çeşitli birçok iş
   için kötü olmasının yanı sıra program yazarken özellikle kötüdür çünkü
   programcılar ancak üstesinden gelebilecekleri seviye ölçüsünde detaylı
   çalışabilirler.

   Dikkat dağınıklığının yol açtığı risk, ne kadar sürdüğüne değil
   aklınızı ne kadar karıştırdığına bağlıdır. Bir programcı zihnindeki kodu
   unutmadan ofisinden ayrılarak bir sandviç alıp gelebilir. Ancak yanlış tipte
   bir kesinti 30 saniyede zihninizi boşaltabilir.

   İşin tuhaf tarafı ise planlı oyalanmaların planlı olmayanlara göre daha kötü
   olabilmesidir. Şayet bir saat sonra bir toplantınız varsa meşakatli bir şey
   üzerinde çalışmaya başlamazsınız bile.

2. **Çalışmalarınızı uzun zamanlara yayın.** Program üzerinde çalışmaya her
   başladığınızda belirli bir çaba harcamak zorunda olduğunuzu dikkate alırsak
   çalışmanızı birçok kısa oturum yerine birkaç uzun oturuma bölmeniz daha
   verimli olacaktır. Elbette yorulduğunuz için saçmalamaya başladığınız anlar
   gelecektir. Bu zaman dilimi kişiden kişiye değişir. 36 saat boyunca durmadan
   program yazabilen insanlar olduğunu duydum fakat benim altından kalkabildiğim
   en uzun süre 18 saattir ve işimi 12 saati geçmeyen zaman dilimlerine böldüğüm
   zaman aldığım verim en üst düzeyde oluyor.

   İdeal olanı ise fiziksel olarak kaldırabileceğiniz limit değildir. Bir
   projeyi parçalara ayırmanın yararlarının yanı sıra bedelleri de vardır. Bazen
   dinlendikten sonra bir probleme geri döndüğünüzde bilinçaltınızın sizin için
   bir cevap bulduğunu görürsünüz.

3. **Kısa ve öz olan programlama dilleri kullanın.** Programlama dili ne kadar
   güçlüyse yazılan programlar da o denli kısa olur. Ve programcılar yazdıkları
   programı kısmen de olsa yazdıkları dilin çerçevesinde düşünürler. Dilin ifade
   gücü ne denli yüksekse program da o kadar kısa olur ve zihninize yükleyerek
   hatırda tutmanız da o kadar kolay olur.

   Alttan üste diye tabir edilen programlama tarzıyla yazdığınız programı alt
   katmanların üst katmanlar için bir programlama dili vazifesi göreceği birçok
   parçaya bölebilirsiniz. Bunu doğru yapabilirseniz sadece en üstteki katmanı
   aklınızda tutmanız yeterli olacaktır.

4. **Programınızı yeniden yazmaktan vazgeçmeyin.** Programı yeniden yazmak
   sıklıkla daha sade bir tasarım üretmenizi sağlar. Böyle bir tasarım ortaya
   çıkmasa da yeniden yazmanın yararları vardır: bir programı yeniden yazmak
   için onu bütünüyle anlamalısınız. Yani programı zihninize yüklemenin daha iyi
   bir yolu yoktur.

5. **Yeniden okunabilir kod yazın.** Her programcı okunabilir kod yazmanın iyi
   olduğunu bilir. Ancak en önemli okuyucunun kendiniz olduğunu unutmayın.
   Özellikle başlangıçta; programın ön modeli kendinizle yaptığınız bir
   söyleşiden ibarettir. Başkaları için yazıyorsanız kodun anlaşılmasının güç
   olmamasına özen gösterebilirsiniz. Programın belli bölümleri geniş
   tutulduğunda tıpkı başlangıç seviyesinde bir ders kitabı gibi okuması kolay
   hale gelir. Bununla birlikte eğer zihninize yüklenmesi kolay olacak şekilde
   kod yazmak istiyorsanız kısa ve öz olmak en iyi tercih olabilir.

6. **Küçük gruplar halinde çalışın.** Zihninizde bir programla oynarken ufkunuz
   kendi yazdığınız kodun sınırlarının sonuna kadardır. Diğer kısımları ise
   anlamıyor ve daha da önemlisi üzerilerinde serbestçe oynamalar yapamıyor
   olabilirsiniz. Dolayısıyla programcıların sayısı ne kadar azsa proje de o
   denli eksiksiz evrilebilir. Eğer sadece bir programcı varsa - başlarken
   neredeyse hep böyledir - projeyi bütünüyle yeniden tasarlayabilirsiniz.

7. **Birden fazla kişi aynı anda aynı kodu değiştirmesin.** Başkalarının yazdığı
   kodu hiçbir zaman kendinizinkiler kadar iyi anlayamazsınız. Ne kadar dikkatli
   okursanız okuyun sadece okumuş olursunuz, yazmış olmazsınız. Yani bir kod
   parçası birden fazla yazar tarafından yazıldıysa hiçbiri kodu tek bir yazarın
   anlayacağı kadar iyi anlayamaz.

   Ve elbette diğer insanların üzerinde çalıştıkları bir şeyi kolayca yeniden
   tasarlayamazsınız. İzin istemeniz gerekeceğinden değil böyle şeyleri yapmayı
   düşünmekten bile kendinizi alıkoyduğunuz için bunu yapmazsınız. Birden fazla
   yazarı olan kodu değiştirmek yasaları değiştirmeye benzer; yalnız kendi
   kontrolünüzde olan kodu yeniden tasarlamak ise çok anlamlı bir resmi farklı
   bir biçimde yorumlamak gibidir.

   Eğer birden fazla kişiyi bir projede çalıştırmak istiyorsanız projeyi
   bölümlere ayırın ve her bölümü bir kişiye verin.

8. **Kolay işlerle başlayın.** Bir programa aşina oldukça onu zihninizde
   tutmanız da kolaylaşacaktır. Henüz bütünüyle keşfetmediğiniz bölümleri kara
   kutu gibi görmekle başlayabilirsiniz. Ancak ilk kez bir proje üzerinde
   çalışmaya başlıyorsanız her şeyi görmeye mecbursunuz. Çözmek için gereğinden
   büyük bir problem ile işe başlarsanız bu problemi hiçbir zaman bütünüyle
   çözemeyebilirsiniz. Dolayısıyla eğer büyük, karmaşık bir program yazmak
   zorundaysanız işe başlamanın en iyi yolu program için bir tanımlama yazmaktan
   ziyade problemin sadece belli bir kısmını çözen öncül bir model yazmaktır.
   Plan yapmak yararlı olsa da çoğu kez programı zihninizde tutabilmenin
   getirdiği yararlar daha ağır basar.

Programcıların sıklıkla bu sekiz noktaya rastlantı sonucu ulaşmaları çarpıcıdır.
Bir programcının aklına yeni bir proje fikri gelir fakat resmi olarak
onaylanmadığı için bu proje üzerinde boş vakitlerinde çalışmak durumunda kalır
ve bu durum dikkatini daha az dağıttığı için daha üretken olmasına yol açar.
Yeni bir projeye başlamanın verdiği coşku ile uzun saatler boyunca çalışır.
Başlangıçta bir deneyden ibaret olduğu için bir "üretim" dilinden ziyade aslında
daha güçlü olan bir "betik" dili kullanır. Programı defalarca yeniden yazar;
resmi bir projede bu mazur görülemez olsa da bu bir aşk işidir ve onun mükemmel
olmasını ister. Ve kendinden başka kimse görmeyeceği için kendi için yazdığı
notlardan başka herhangi bir açıklama yazmaz. Belki bu fikri başkasına henüz
açmadığından belki de başkalarının program üzerinde çalışmasına izin
vermeyişinin projeyi gelecek vadetmeyen bir proje gibi göstermesinden, çaresiz
sadece küçük bir grup ile çalışır. Bir grup olsalar bile aynı anda aynı kodu
değiştirmezler çünkü kod bunu mümkün kılamayacak seviyede hızlı gelişmektedir.
Ve proje küçük işlerle başlar çünkü fikir başlangıçta basittir; sadece denemek
istediği havalı bir hack.

Daha da çarpıcı olan bütün bu sekiz noktayı da yanlış yapan resmi izinli
projelerin sayısıdır. Gerçekten de çoğu kurumda yazılımların nasıl yazıldığına
bakarsanız sanki bunları özellikle yanlış yapmaya çalışmaktadırlar. Aslında bir
anlamda da öyledir. Bireyleri değiştirilebilir parçalar olarak görmek kurumların
miladından bu yana onları tanımlayan özelliklerden biri olagelmiştir. Bu
yaklaşım daha çok paralelleştirilebilen görevler için işe yarar, örneğin bir
savaşta çarpışmak gibi. Tarih boyunca profesyonel askerlerden oluşan ordular,
yiğit, bireysel savaşçılardan oluşan ordular üzerinde üstünlük sağlamıştır.
Ancak bir fikir sahibi olmak pek de paralelleştirilebilir değildir. Ve
programlar da aslında fikirlerin bir yansımasıdır.

Kurumların bireysel dahilere bel bağlamaktan hoşlanmadığı doğru olduğu gibi
bahsedileni ifade etmenin farklı bir yoludur. Bu tavır kurum olma tanımının bir
parçasıdır. En azından şimdiki kurum kavramımız için.

Belki de bireylerin çabalarını, onların değiştirilebilir olmalarını
gerektirmeden, birleştiren yeni bir kurum çeşidi tanımlayabiliriz. Tartışmaya
açık olsa da pazar bu tip bir yapıdır. Yine de pazarı bozulmuş bir durumun
sonucu olarak tanımlamak daha doğru olacaktır zira bir kurum oluşturmanın mümkün
olmadığı noktada önümüze çıkan şey odur.

Belki de yapılabilecek en iyi şey bir çeşit cinlik yaparak kurumun program yazan
parçalarının diğerlerine göre farklı çalışmalarını sağlamaktır. Belki büyük
şirketler için en iyi çözüm fikir geliştirmeye çalışmak yerine fikir satın
almaktır. Çözüm ne olacaksa olsun, ilk adım bir sorun olduğunu kabul etmektir.
"Yazılım şirketi" ifadesinde bile bir çelişki vardır. İki kelime farklı yönleri
göstermektedir. Büyük bir kurumun içindeki her iyi programcı kurumla itilaf
halinde olacaktır zira kurumlar programcıların arzuladıkları şeyleri
engelleyecek şekilde tasarlanmıştır.

Her şeye rağmen iyi programcılar iyi bir iş çıkarmayı başarıyorlar. Ancak bu,
çoğu kez kendilerini işe alan kuruma karşı pratik olarak isyankar sayılabilecek
bir tavır takınmalarını gerektirir. Programcıların yaptıkları işin gerektirdiği
gibi davranmaya çalıştıklarını daha fazla insanın anlaması belki işe
yarayabilir.  Uzun süreler boyunca hiçbir zorunluluğu kafaya takmadan
çalışmaları, başlangıçta herhangi bir tanımlama yazmadan hemen programlamaya
girişmeleri ve zaten çalışmakta olan bir kodu yeniden yazmaları
sorumsuzluklarından değildir. Yalnız çalışmayı tercih etmeleri ve geçerken selam
veren insanlara hayıflanmaları arkadaş canlısı olmadıklarından değildir. Bu
gelişigüzel görünen rahatsız edici alışkanlıklar bütü{% include nur %}n tek bir
açıklaması vardır: programı zihinde tutma gayreti.

Bunu anlamak büyük kurumlara yardım eder mi bilinmez ama rakiplerine yardım
edeceği kesin. Büyük şirketlerin en zayıf noktası bireysel programcılara
muhteşem işler çıkarma şansını tanımamalarıdır. İşe yeni başlıyorsanız onları
eleştireceğiniz nokta bu olmalıdır. Bir büyük beyin tarafından çözülmesi gereken
sorunlar üzerine yoğunlaşın.

  
Sam Altman, David Greenspan, Aaron Iba, Jessica Livingston, Robert
Morris, Peter Norvig, Lisa Randall, Emmett Shear, Sergei Tsarev, and Stephen
Wolfram'a bu yazının taslağını okudukları için teşekkür ederim.

**Çevirmenin Notu**

Bu metin, Paul Graham tarafından yazılan "Holding a Program In One's Head"
başlıklı yazının Türkçe çevirisidir ve 18-03-2013 tarihinde
[http://www.paulgraham.com/head.html](http://www.paulgraham.com/head.html)
adresinden alınmıştır. Çeviri hakkındaki görüşleriniz ve eleştirilerinizin,
**bir programı aklında tutmak şöyle dursun, dostlarının yüzlerini bile unutmaya
başlayan** çevirmenin başının üstünde yeri vardır.
