---
layout: post
title: Yol
categories: [tr, blog]
tags: [kaos, yazın, serbest, şiir, yol]
lang: tr
uuid: 36eab91f-f323-4be6-9e6d-b8fe58919e12
---

* [`kaotik/c5FThXcrfbo`](https://groups.google.com/forum/?fromgroups=#!topic/kaotik/c5FThXcrfbo)

> Güzelliğin, kabusların ve yolların  
> Sonu vardır elbet  
> Ama başından bunu kestirmek ne olası ne de öngörülesi  
> Evet! Onlar benim cinlerim!  
> Utancım yoktur  
> Yazıyorsam  
> Haklı olduğumdan değil  
> Bir ışık yaktığındandır  
> Böyle biline  
> Benim güzelim, ışığım  
> Bir eski şehirdedir  
> Kazınmış kafatasımın çölünde güller açıyorsa  
> O şehirden  
> O ışıktan  
> O güzeldendir  
> Böyle biline  
> Ana rahminde aradığın ışık  
> Nefes alırken bulamadığın huzur  
> Yürüdükçe bitmeyen yolun başı da sonu da O'dur  
> O'ndan ötürüdür  
> Gayrı bu garip adama dert yoktur  
> Sahilde kumlarda  
> Kanlar içinde yatıyorsam  
> Bilin ki gitmiştir  
> Yoktur demek olmaz  
> Zira oradadır ve buradadır  
> Nereye baksam,  
> Neye dokunsam,  
> Ne içsem,  
> Ne solusam,  
> Neyi bilsem,  
> Neyi merak etsem,  
> Ne kadar uğraşsam,  
> Ne kadar yürüsem,  
> Ne denli düşünsem nafile  
> Başı da sonu da O'ndandır  
> Basit olduğu kadar şaşkınlık vericidir  
> Büyüler ve gözden kaybolur  
> Evlat acısı gibi burkar yüreği gitmek  
> Ne başka bir ışık paklar adamı  
> Ne de başka bir ıslığı duyar kulakları  
> Kardeşini öldüren çekmez bu acıyı  
> Ölmek istersin  
> Öldürmez  
> Düğümlenir boğazına  
> Boğar  
> Ama öldürmez  
> Sevdiğin, sevebileceğin gayrı dahası yoktur  
> Yazmaya kalem, anlatmaya dil yetmez  
> Yine de anlatır  
> İster istemez yazarsın  
> Ama o kıvılcımı sen yakamazsın  
> Ne yakana mani  
> Ne yanana derman olabilirsin  
> Yanarsın  
> Saatler, günler, aylar sürer  
> Sönmezsin  
> Ateş bir türlü sönmez  
> Sen yanmaya devam edersin  
> Yanarken anlamak da  
> Yanana meram anlatmak da  
> Zordur  
> İç çekersin  
> Anlar dersin  
> İlla ki anlar  
> Yanarsa anlar  
> Yandıkça anlar  
> Sönmeyince ateş  
> Dinmeyince duman  
> Allah'ın en avare kulu olsa dahi anlar  
> Bitmeyen ateşi yakan neyse  
> Sen de O'sun  
> Birdir ve gerisi hiçtir...
> 
> demişti kraliçe karınca. Yağmur yağdıkça inşa ettikleri devasa delik
> kapanıyordu. Hazırlıklar tamamdı ama nedense havadaki felaket kokusu bütün
> karıncaların iliklerine işlemişti. Biri hariç... İşte o kraliçe karınca son
> vaazında "Bizi çirkin yapan hırstır yavrularım" diye vurgulamıştı. Kraliçe
> içeri, deliğe girmeyecekti. Düşen yağmur taneleri onu boğacaktı ama aynı
> zamanda da söndürecekti. O yüce yükseklikten düşen tanrısal su aklını alsa da
> bitirecekti yangını. Narin kafasına bir damla vurdu. Sol antenini kırdı.
> Gözünden bir damla yaş aktı. İnadına güldü. Ölse de sönecekti çünkü sönmezse
> ölecekti. Diğerleri onu anlamıyorlardı. Anlayamadıkça, çare bulamıyor, deliği
> kapatamıyor ve onlar da boğuluyorlardı. Yasa kutsaldı. Kraliçe içeri
> girmedikçe delik kapanmazdı. Yaşayacak başka günlerinin kalmadığını bilseler
> yine böyle davranırlar mıydı? Elbette, hayır. Kim evinde boğulmak ister ki?
> 
> Kim?
> 
> "Ben!" dedi küçük velet. O evi ben yaktım. Hakim şaşırmıştı. Yedi
> yaşında küçük bir çocuk nasıl olmuş da evini yakabilmişti? Neden mi? Çünkü ona
> kimse koşmayı öğretmemişti. Kapatıldığı delik, örülen duvarlar, kırılan
> kanatlar ve zamanı asla gelmeyen özgürlük... Nasıl mı? Bir mum dibini
> aydınlatmaz belki ama ona bir tekme atarsan bütün şehri aydınlatabilirsin.
> Elbette annesi sevmişti onu. Elbette babası da... Ama çocuğun minik aklında
> sevgi duvarsız olmalıydı.
> 
> Yandı  
> Yaktı  
> Buz eridi ve geldiği gibi suyun dibine geri döndü.  
> Gerçek değil bir yalandı belki  
> Ancak ölesiye doğru, ölesiye aşık  
> Barut gibi de sarhoştu!
